---
sidebar_position: 1
---

# Introduzione

## Perché questo libro?

Questo libro nasce in risposta alla crescente necessità di modernizzare l'insegnamento del coding per gli studenti delle scuole superiori, e in particolare l'indirizzo "Informatica" degli Istituti Tecnici e l'articolazione "Scienze Applicate" del Liceo Scientifico. I libri di testo cartacei tradizionali risultano ormai antiquati nel contesto informatico in rapidissima evoluzione, mentre un approccio innovativo come un sito dinamico e open source può avere una chance di rimanere al passo con il rapido evolversi del mondo.

Il passaggio a un formato digitale offre diversi vantaggi. In primo luogo, un libro _open source_ rende possibile adattare i contenuti alle proprie necessità per chiunque voglia farlo. Il libro può essere aggiornato facilmente e quasi "in tempo reale", riflettendo gli ultimi sviluppi nel campo dell'informatica e del linguaggio, garantendo che gli studenti abbiano accesso alla versione più aggiornata e pertinente del corso in ogni momento.

Oltre a ciò, l'approccio digitale permette l'integrazione di elementi multimediali, arricchendo la fruizione del libro. Si possono incorporare video, esempi interattivi e altri materiali che favoriscano un apprendimento più coinvolgente e pratico.

Un altro vantaggio significativo è la natura pubblica e accessibile del sito. Gli studenti possono accedervi da qualsiasi luogo e momento, eliminando le limitazioni spaziali e temporali associate ai libri di testo tradizionali. Questa accessibilità è cruciale per favorire un apprendimento continuo e autonomo.

## Perché Python?

Questo libro è progettato per fornire agli studenti una solida base nelle logiche della programmazione linguaggio Python. I capitoli sono strutturati per essere accessibili anche a chi si avvicina per la prima volta all'informatica, partendo dai meccanismi che stanno alla base del _problem solving_.

Non sono quindi necessarie conoscenze pregresse di programmazione, ma è consigliato avere una buona comprensione dei concetti matematici di base e un computer per svolgere gli esercizi.