# Input, elaborazione ed output

In questo capitolo, esploreremo i concetti fondamentali che costituiscono i tre passi fondamentali di esecuzione di ogni programma, nonché la base del linguaggio Python: **input**, **elaborazione** e **output**. Per comprenderli appieno, immaginate il vostro programma come un cervello e queste tre componenti come i suoi principali meccanismi di ragionamento e di rapporto con il mondo esterno.

## Input

Gli input rappresentano l'informazione che il vostro programma riceve dall'utente o da altre fonti esterne. Potrebbe essere una risposta a una domanda posta dall'applicazione oppure dati provenienti da un file.

> È importante comprendere che mentre scrivi il codice assumi il ruolo del **programmatore**: sei il creatore, l'architetto software che progetta e da vita alle tue idee. Quando esegui il codice, invece, ti metti nei panni di un **utente** che usa la tua applicazione.
> Imparare a distinguere questi due ruoli è importantissimo per capire correttamente il meccanismo dell'input. Man mano che farai degli esercizi, capirai meglio questo concetto.
> 
{style="note"}

## Elaborazione
Il cuore di ogni programma è invece la fase di **elaborazione**. È qui che l'ingegno creativo del programmatore prende forma e gli algoritmi che scriviamo prendono vita. La fase di elaborazione è il momento in cui il vostro codice, attraverso un intricato percorso di istruzioni ben definite, mette in atto la risoluzione del problema che il vostro programma si propone di affrontare.

In questo processo vengono usati una serie di meccanismi differenti, ognuno con un ruolo specifico. Li studieremo uno alla volta, iniziando con uno dei più basilari: l'istruzione di **assegnazione**.

Le assegnazioni sono i mattoni fondamentali durante l'elaborazione: fungono come sistema di archiviazione per il cervello del vostro programma. Consentono infatti di memorizzare informazioni in vari "contenitori" chiamati **variabili**. Queste variabili fungono da scatole virtuali in cui potete conservare e manipolare dati durante l'esecuzione del vostro programma.

## Output
In questo schema basilare, l'output rappresenta la fase in cui il programma restituisce all'utente il risultato dell'elaborazione. Possono essere visualizzati sullo schermo, salvati su un file o persino inviati ad altri programmi.

In questo capitolo vedremo come si implementa in Python ognuna di queste tre fasi, facendo il percorso a ritroso: partiremo dall'output, poi parleremo dell'elaborazione dei dati e infine dell'input.